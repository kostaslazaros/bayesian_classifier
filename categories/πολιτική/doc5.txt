Όσο πλησιάζουμε προς τις ευρωεκλογές και αυτοδιοικητικές εκλογές, τόσο ενισχύονται οι εισηγήσεις στο Μαξίμου για εγκατάλειψη του σεναρίου της τριπλής κάλπης τον Μάιο και διεξαγωγής των εθνικών εκλογών τον Οκτώβριο, στο τέλος της τετραετίας. Η λογική πίσω από αυτήν την τάση – με όλα τα ρίσκα που εμπεριέχει - είναι πως η κυβέρνηση χρειάζεται χρόνο: Χρόνο για να αφήσει όσο το δυνατόν πιο πίσω τα αρνητικά και δύσκολα μέτωπα της θητείας της και για να αναδείξει και να κεφαλαιοποιήσει τα θετικά, με πρώτο εκείνο της οικονομίας.

Οι υποστηρικτές αυτής της εκδοχής υποστηρίζουν ότι εάν φθάσει έως τον Οκτώβριο, η κυβέρνηση μπορεί να πάει στις κάλπες έχοντας πραγματικά, και απτά για τους πολίτες, «χαρτιά» στα χέρια της. Σ’ αυτά δεν εντάσσουν μόνον την αύξηση του κατώτατου μισθού και τις ισχυρές κοινωνικές ενισχύσεις του επόμενου διαστήματος, όπως το επίδομα στέγασης και το επίδομα παιδιού. Προσβλέπουν επίσης στο θετικό αποτύπωμα που θα έχουν στην καθημερινότητα μεγάλων και κρίσιμων κοινωνικών ομάδων το νέο σχήμα για την προστασία της πρώτης κατοικίας και οι ρυθμίσεις των 120 δόσεων -μέτρα τα οποία, όπως διαβεβαιώνουν, θα προχωρήσουν άμεσα παρά τις ενστάσεις των θεσμών.

Δεν είναι τυχαίο πως από τους πλέον ένθερμους υποστηρικτές του Οκτωβρίου είναι ο υπουργός Οικονομικών Ευκλείδης Τσακαλώτος, ενώ και ο πρόεδρος της Βουλής Νίκος Βούτσης, ο οποίος εδώ κι έναν χρόνο δεν έκρυβε την προτίμησή του στην ταυτόχρονη διεξαγωγή ευρωεκλογών και εθνικών εκλογών εμφανίζεται πλέον να «ζυγίζει» πολύ πιο θετικά την προοπτική της εξάντλησης της τετραετίας.

Ενας από τους βασικούς παράγοντες αυτές της μεταβολής, τον οποίο αναγνωρίζουν και τα περισσότερα κυβερνητικά στελέχη, είναι η ανάγκη να αμβλυνθεί στον μέγιστο δυνατό βαθμό το «υπερθερμασμένο» κλίμα στην βόρεια Ελλάδα για τη Συμφωνία των Πρεσπών. Η κρατούσα άποψη στο Μαξίμου είναι πως όσο περνά ο καιρός τόσο «θα κάθεται η πολιτική σκόνη» που σηκώνει με κάθε ευκαιρία η αντιπολίτευση και τα φιλικά της μέσα ενημέρωσης, ενώ παράλληλα θα γίνονται όλο και πιο ευκρινείς οι θετικές πλευρές της Συμφωνίας. Στην κατεύθυνση αυτή, θα συνεχιστούν οι «εξορμήσεις» ενημέρωσης κορυφαίων κυβερνητικών στελεχών στην Μακεδονία, ενώ πολλά επενδύονται και στο ταξίδι που θα κάνει στην Βόρεια Μακεδονία ο  πρωθυπουργός στα τέλη Μαρτίου με αρχές Απριλίου, συνοδευόμενος και από πολλούς επιχειρηματίες της βόρειας Ελλάδας. Στόχος είναι να αναδειχθεί η θετική δυναμική της συμφωνίας των Πρεσπών για την οικονομία της βορείου Ελλάδας.

Στα επιχειρήματα όσων επιμένουν ότι χρειάζεται περαιτέρω πολιτικός χρόνος βρίσκονται και τα ευρήματα των τελευταίων δημοσκοπήσεων που αναλύονται στο Μαξίμου. Κοινά στοιχεία στις δημοσκοπήσεις αυτές είναι η συρρίκνωση της διαφοράς στις 5 μονάδες με περαιτέρω πτωτική τάση, η μικρή μεν αλλά σταθερή ενίσχυση της συσπείρωσης του ΣΥΡΙΖΑ και η μεγάλη αναντιστοιχία στα ποσοστά του κόμματος στην βόρεια Ελλάδα και στην υπόλοιπη επικράτεια.

Στον αντίποδα, βεβαίως, αυτής της επιχειρηματολογίας υπάρχει πάντοτε ο – ισχυρός – αντίλογος πως μια ενδεχόμενη ήττα στις ευρωεκλογές του Μαίου, ακόμη και με σχετικά περιορισμένη διαφορά, μπορεί να ανοίξει «ρεύμα» υπέρ της ΝΔ στις εθνικές εκλογές που θα γίνουν 4 μήνες μετά. Υπάρχει επίσης και η προειδοποίηση ότι ένα μακρύ προεκλογικό καλοκαίρι εμπεριέχει πάντοτε και τον κίνδυνο εξωγενών ανατροπών και ατυχημάτων. Όπως ωστόσο επισημαίνει κορυφαίος κυβερνητικός παράγοντας, ο «πολιτικός σχεδιασμός δεν γίνεται στην βάση της ηττοπάθειας και της αδράνειας, αλλά δημιουργώντας και πατώντας πάνω σε θετικές δράσεις»