Ένας ακήρυχτος «πόλεμος» έχει ξεσπάσει μεταξύ ΗΠΑ και Τουρκίας με μήλο της έριδας τo ρωσικό πυραυλικό σύστημα S-400. Οι ΗΠΑ έχουν προειδοποιήσει ξανά και ξανά την Άγκυρα να μην προχωρήσει στην αγορά, με τον σουλτάνο να μην κάνει ούτε μισό βήμα πίσω. Πλέον απειλούν ανοιχτά με σοβαρές συνέπειες.

Πρόκειται για μια κλιμακούμενη κρίση στη σχέση των δύο χωρών, που έχει τις ρίζες της στο αποτυχημένο πραξικόπημα του 2016 κατά του Ερντογάν και την άρνηση των ΗΠΑ να εκδόσουν τον ιεροκήρυκα Φετουλάχ Γκιουλέν, τον οποίο και θεωρεί εγκέφαλο της προσπάθειας ανατροπής του.

Ο εκπρόσωπος τύπου του Πενταγώνου, Τσαρλς Σάμερς, προειδοποίησε την Παρασκευή την Τουρκία ότι κινδυνεύει με «σοβαρές συνέπειες», εάν προχωρήσει, όπως έχει προγραμματίσει, στην αγορά των ρωσικών αντιπυραυλικών συστημάτων S-400. «Εάν η Τουρκία πάρει τους S-400, θα υπάρξουν σοβαρές συνέπειες στις σχέσεις μας, τις στρατιωτικές σχέσεις μας» δήλωσε χαρακτηριστικά ο Σάμερς. «Δεν θα μπορούν να έχουν τα F-35 και τους πυραύλους Πάτριοτ» συμπλήρωσε ο εκπρόσωπος τύπου, αφήνοντας να υπονοηθεί ότι οι ΗΠΑ δεν δεν θα παραδώσουν τα αμερικανικά μαχητικά F-35 στην Άγκυρα.

Πριν λίγες ημέρες ο διοικητής των νατοϊκών δυνάμεων Ευρώπης, στρατηγός Κέρτις Σκαπαρότι, μιλώντας στην αρμόδια επιτροπή της Γερουσίας για τους εξοπλισμούς και επικαλούμενος την στρατιωτική του ιδιότητα τόνισε επίσης από την πλευρά του,  ότι η Τουρκία, ως χώρα-μέλος του ΝΑΤΟ, θα πρέπει να αναθεωρήσει τα σχέδια αγοράς από τη Ρωσία του S-400 ή να προμηθευτεί μελλοντικά αμερικανικά πολεμικά συστήματα αντιπυραυλικής άμυνας. Ο αμερικανός στρατηγός παρότρυνε μάλιστα τα μέλη της Γερουσίας να μην ολοκληρωθεί η συμφωνία με τα F-35, «ώστε να μην πραγματοποιούνται μαχητικές πτήσεις σε συνθήκες, κάτω από τις οποίες, ο σύμμαχός μας χρησιμοποιεί ρωσικά συστήματα και μάλιστα μη συμβατά με αυτά του ΝΑΤΟ».

Ανένδοτος ο Ερντογάν

Ο Ρετζέπ Ταγίπ Ερντογάν παραμένει ωστόσο ανένδοτος. 

«Υπογράψαμε και η υπόθεση έκλεισε. Δεν μπορεί να υπάρξει πισωγύρισμα. Εμείς δεν πρόκειται να επιδείξουμε τέτοια ανήθικη αγορά. Δεν είναι ηθικό, όταν συνάπτουμε μια συμφωνίανα την αθετούμε, πρέπει να τη στηρίζουμε. Δεν είμαι ένας συνηθισμένος ηγέτης», δήλωσε πριν λίγες μέρες σε τηλεοπτική του σνέντευξη. 

«Τώρα μας απειλούν και μας λένε ότι αυτή η αγορά θα μπορούσε να δημιουργήσει προβλήματα σε σχέση με τα ραντάρ των αμερικανικών F-35. Κάναμε τις σχετικές έρευνες και δεν προκύπτει κάτι τέτοιο. Επιπλέον, η χώρα μας πληρώνει δόσεις για τα F-35 πάντα στην ώρα τους. Έχουμε ήδη καταβάλει πάνω από 1 εκατομ. δολάρια», είπε απορρίπτοντας τα αμερικανικά επιχειρήματα. 

Και ανέβασε το πολιτικό θερμόμετρο λέγοντας: «Είμαστε μια ανεξάρτητη Τουρκία, δεν είμαστε σκλάβοι. Γι αυτό κάνουμε όλα τα βήματα που θεωρούμε σωστά στο πλαίσιο των ελευθεριών μας. Κάναμε το βήμα με τη Ρωσία, υπογράψαμε τη συμφωνία και κάναμε το ντιλ για το S-400 κάτω από συγκεκριμένες προϋποθέσεις. Ελπίζουμε να δεχθούμε την πρώτη παραλαβή τον Ιούλιο».

Προειδοποίησε μάλιστα πως η Τουρκία μπορεί να αγοράσει και το πυραυλικό σύστημα S-500 αλλά και πως ετοιμάζει τα δικά της μέτρα κατά των ΗΠΑ.

Πάντως, πριν από λίγες ημέρες η Ουάσινγκτον τερμάτισε την προνομιακή εμπορική μεταχείριση της Τουρκίας.