Το θυμό  του πρωθυπουργού για το χαρακτηρισμό του «ψεύτη» που του αποδίδεται και αυτό αυθόρμητα από μεγάλο τμήμα της κοινής γνώμης, σε συνεχείς  μετρήσεις που διεξάγονται σε focus groups (επιστημονικά συγκροτημένες ομάδες πολιτών όπου ψυχολόγοι ερευνητές συζητούν μαζί τους θέματα της επικαιρότητας) αναδεικνύουν σε δημοσιεύματά τους ΜΜΕ.

Όπως αναφέρουν  η εφημερίδα «Φιλελεύθερος» και το in.gr το μέχρι πρότινος ισχυρό «χαρτί» του ΣΥΡΙΖΑ, δηλαδή ο ίδιος ο πρωθυπουργός  φαίνεται να… «καίγεται» καθώς τα ευρήματα των δημοσκοπήσεων δείχνουν ότι η εικόνα του κόσμου για τον πρωθυπουργό Αλέξη Τσίπρα έχει αλλάξει και έχει αλλάξει  προς το χειρότερο.

Ένα άλλο στοιχείο έχει δημιουργήσει «πονοκέφαλο» στο Μαξίμου με αποτέλεσμα να έχουν αρχίσει να συμβιβάζονται με την ιδέα μιας διαχωρίσιμης ήττας στις επικείμενες εκλογές.

Ειδικότερα, σύμφωνα με πληροφορίες, ανάμεσα στις αυθόρμητες απαντήσεις που δίνουν οι πολίτες στις δημοσκοπήσεις είναι ο χαρακτηρισμός του «ψεύτη» για τον πρωθυπουργό, κάτι που φαίνεται να γκρεμίζει  το λεγόμενο από τους κυβερνώντες «ηθικό πλεονέκτημα της Αριστεράς».

Όπως αναφέρει η εφημερίδα «Φιλελεύθερος», πριν από μερικές ημέρες κατά τη διάρκειας μιας εσωτερικής σύσκεψης στο Μαξίμου με αντικείμενο ακριβώς τα στοιχεία αυτών των κυλιόμενων μετρήσεων που διεξάγονται με τη μέθοδο των focus group, στο άκουσμα και μόνο της λέξης «ψεύτης» οι παριστάμενοι βρέθηκαν αντιμέτωποι με μία έκρηξη οργής του πρωθυπουργού.

Σύμφωνα με το ρεπορτάζ, ο Αλέξης Τσίπρας ρωτούσε απεγνωσμένα τους συμβούλους και συνεργάτες του αν και με ποιο τρόπο μπορεί να αλλάξει η κατάσταση.

Ο ίδιος ο πρωθυπουργός άλλωστε – λένε όσοι τον γνωρίζουν καλά – δεν συμβιβάζεται με την ιδέα ότι ο κόσμος έχει σχηματίσει αυτή την ιδέα για το πρόσωπό του και ότι θα πάει έτσι στις εκλογές.

Χαρακτηριστική ήταν η ατάκα του Αλέξη Τσίπρα στη Βουλή πριν λίγες ημέρες, όπου απευθυνόμενος στον αρχηγό της αξιωματικής αντιπολίτευσης τόνιζε ότι «μπορείτε να μας κατηγορήσετε για αυταπάτες, αλλά όχι ότι δεν τηρήσαμε την εντολή και είπαμε ψέματα».

Ένα μεγάλο όμως κομμάτι των ψηφοφόρων του ΣΥΡΙΖΑ φαίνεται πως αισθάνεται προδομένο καθώς ο πρωθυπουργός άλλα έταζε πριν πάρει το «τιμόνι» της χώρας στα χέρια του για μία σειρά εμβληματικών θεμάτων, όπως τα μνημόνια και ο ΕΝΦΙΑ, και άλλα έκανε μετεκλογικά.

Το τελευταίο διάστημα, παρακολουθούμε τον Αλέξη Τσίπρα μαζί με πρωτοκλασάτους υπουργούς να τάζουν αφειδώς στο εκλογικό σώμα. Προσλήψεις για πολλές κατηγορίες εργαζομένων, φιλολαϊκά μέτρα και νέα νομοσχέδια μήπως και καταφέρουν να «γυρίσουν το παιχνίδι» πριν τις εκλογές.

Το Μαξίμου – όπως παραδέχθηκε πρόσφατα και ο Πάνος Σκουρλέτης – βλέπει ότι η Συμφωνία των Πρεσπών για την οποία πανηγυρίζει ο πρωθυπουργός έχει πολιτικό κόστος για τον ΣΥΡΙΖΑ αφού ειδικά στη βόρεια Ελλάδα η δημοσκοπική κατάρρευση του κυβερνώντος κόμματος δεν έχει προηγούμενο.