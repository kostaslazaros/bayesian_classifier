Η χημεία είναι μία από τις επιστήμες που μελετούν την ύλη και τις ιδιότητές της (η άλλη επιστήμη είναι, κυρίως, η Φυσική). Ειδικότερα, η χημεία ως επιστήμη ενδιαφέρεται για τη σύνθεση και τη δομή της ύλης, ενώ έχοντας επίγνωση των δύο αυτών χαρακτηριστικών ενός υλικού προσπαθεί να ερμηνεύσει τις ιδιότητές του και ιδιαίτερα τις μεταβολές της σύστασής του, δηλαδή τις χημικές αντιδράσεις στις οποίες αυτό μπορεί να συμμετάσχει.[1][2]

Η χημεία προσεγγίζει την ύλη κυρίως στο επίπεδο των ατόμων εξετάζοντας τις αλληλεπιδράσεις τους με άλλα άτομα και μόρια, και ιδιαίτερα ασχολείται με το σχηματισμό και με τις ιδιότητες των χημικών δεσμών. Αν και στη φύση δεν υπάρχουν πολύ περισσότερα από 100 διαφορετικά είδη ατόμων (στοιχεία) οι διάφοροι τρόποι με τους οποίους μπορούν αυτά να συνδυαστούν μεταξύ τους δίνει μια τεράστια ποικιλία μορίων (ενώσεων), καθιστώντας τη χημεία μια συναρπαστική επιστήμη.

Επίσης, η χημεία αποκαλείται, συχνά, ως η «κεντρική θετική επιστήμη» γιατί παρεμβάλλεται και συνδέει τη φυσική (μέσω της φυσικοχημείας) με τη γεωλογία (μέσω της γεωχημείας) και αυτή με τη βιολογία και τις βιολογικές επιστήμες (μέσω της βιοχημείας).[3][4]

Κατά τα άλλα, η χημεία είναι ένας κλάδος των θετικών επιστημών αλλά είναι διαφορετική από τη Φυσική, η οποία ασχολείται με φαινόμενα στα οποία η σύσταση και η δομή των υλικών σωμάτων δε μεταβάλλεται (φυσικές μεταβολές). Πάντως υπάρχουν τμήματα των δύο επιστημών που επικαλύπτονται.[5]

Η χημεία προήλθε από το την αλχημεία, που αποτελούσε σειρά αρχαίων πρακτικών γνώσεων και ερευνών που εφαρμόζονταν εδώ και χιλιετίες σε πολλά μέρη του κόσμου και ιδιαίτερα στη Μέση Ανατολή[6], αλλά διαφοροποιήθηκε αρκετά από αυτήν, αφού έθεσε ως βασικό κριτήριο τη λογική και τις πειραματικές αποδείξεις των διαφόρων υποθέσεων.
